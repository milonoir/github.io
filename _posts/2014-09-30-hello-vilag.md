---
title: "Hello World!"
layout: post
lang: hu
ref: hello
date: 2014-09-30 14:54:26 +0100
categories: archívum
---

Évek óta akarok egy blogot. Voltak is próbálkozásaim korábban, de sosem tudtam igazán miről írjak, így ezek a kezdeményezések csírájukban el is haltak. A nevükre sem emlékszem.

2010 körül aztán valahogy belefutottam a [Plastik.hu](http://www.plastik.hu)-ba és rájöttem nekem is ez kell. Egy olyan blog, amelyben nincsenek megkötések. Nem csak gasztronómiáról, utazásról vagy kódolásról szól, hanem bármiről, amiről úgy érzem meg kell osztanom - például ha valami felidegesített/megnevettetett, vagy láttam egy jó (vagy éppen szar) filmet, vagy kipróbáltam egy új receptet, vagy jártam egy érdekes helyen, vagy sikerült egy technikai kihívást leküzdenem. Ez lesz az a személyes tér, amit tényleg a sajátoménak mondhatok majd.

Ahhoz, hogy igazán az enyém legyen, azt akartam, hogy a talpától a tetejéig én rakjam össze. Csinálhattam volna egy WordPress blogot is, de az nekem nem elég. Legalább 2 évvel ezelőtt találtam ki, hogy beszerzek egy zseb PC-t és otthoni szerverként használva azon hostolom a saját weboldalamat. Kisebb-nagyobb kihagyások és hajnalba nyúló kódolások után végül megszületett ez a blog.

Első "projektként" rögtön ki is tűzöm célul magamnak, hogy egy post-sorozaton keresztül bemutatom hogyan jutottam el a nullától a megvalósításig - a többi meg majd jön magától...
